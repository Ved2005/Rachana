Avedan
-------
Subject: Kanya paksha ko riste me pahal karne ki vyavharik swatantrata

Priya Atmajano,

Hamare samaj ki parampara rahi hai ki ristedari ki baton ki pahal var paksha ke dwara shuru kiya jata hai.
Kuchh samay pahle tak ye baat sahi maloom hoti thi, par aaj samay ke badalte huye daur ko dekhte huye hame in niyamo me thoda badlav ki aawashyakta hai.

Purane jamane me riste tay karne bujurg jate the aur var ya kanya ko aamtaur par uski pasand puchhi hi nahi jati thi.
Chhantne tatha pasand na-pasand ka daur bhi bahut kam hi chalta tha.
Rista tay karne ke liye kisi ki di huyi juban hi paryapt hoti thi, iske liye alag se mangni ya sagai ka daur bhi nahi chalta tha.
aaj paristhitiya ekdam alag hai, prarivarjano ke sath sath, ladke aur ladki ki sahamati bhi anivarya hai.
 
Kanya paksha ko bhi ristedari ke pahal karne ki aajadi honi chahiye.
Hum dekhte hai ki ladkiyo ki shadi ki chinta palako ko jyada hoti hai bajay ladke ke.
aur ladki ke mata pita is ummid me baite rahte hai ki koi ladke ke paksh ka vyakti unke ghar riste ki pahal karne aye.
aamtaur par ristedari aur Samajik Parichayika me vigyapan hi wah jariya banti hai jisase var paksh ko kanya paksh ki jankari milti hai.
Var paksh apni suvidha avam iksha ke aadhar par kanya paksh se sampark stapit karne ki koshish karte hai.
aamtaur par, var paksh ko shadi ki utni fikra aur jaldi nahi rahti jitne ki kanya paksh ko.

Iske vipreet, kanya paksh me aturta aur chinta dono jyada hoti hai.
Ladki ko mehmano ke ane ke samay ghar me rahna padta hai jisase uski shiksha tatha career pe bura asar padta hai.
Adhiktar samay var paksha se sirf mata pita hi dekhne ate hai aur unke pasand hone par ladke ko bulaya jata hai, yah kram 2-3 bar chalta rahta hai.



Kanya paksh ke prati mai nimna binduo par prakash dalna chahta hun
1: Career Age: 
	aaj hamare bete betiya dono siksha aur rojgar ke kshetra me aage bad rahe hai jo ki hamari samajik tarakki ka parichay hai.
	Ladkiya apni padayi poori karne se pahle hi shadi ke layak samjhi jane lagti hai. 
	koi bhi naukari pane ke liye graduate(Snatak) hona jaroori hai. Graduate hote tak wo 21 se 23 sak ki ho jati hai jise unki shadi ki umra mana jata hai.
	Iske karan un logo ko apne career pe dhyan dene ka samay hi nahi mil pata.
	wahi ek or ladko ki vaivahik umra 26 ke baad hi mante hai, is waqt tak ladke ka career set ho chuka hota hai.
	Career age dono ka saman hai, 12th aur graduate dono hi ek hi umra me hote hai, 
	par shadi ki umra me fark hone se adhikansh ladkiya apne career se hath dho baithti hai aur unhe umra bhar grihani bankar rahna padta hai.

2: Var paksh ki udasinta
	Var paksh ladko ke career ke pratri bahut sajag hote hai, hona bhi chahiye.
	Jab bhi wo upyukta kanya ki talash karte hai tab unke liye ladke se thodi kam education and career wise ladki chahiye hoti hai.
	Aisa shayad hi koi parivar ho jata ladke se jyada padi likhi aur safal ladki se rishte ki baat sochi jati ho.
	Is tarah jo ladki apne career banane me safal ho chuki hoti hai, aur safalta ki uchayiyo ko chhune lagti hai, uske liye riste ane ki sambhavanaye bhi kam ho jati hai.
	Is avastha me ladkiyo ke palako ko ladke paksh se aguvayi ya pahal ka intajar karna padta hai.

3: Pahal ki aguwayi ki bandish
	Yah mera vayaktigat anubhav raha hai ki kanya paksh se aguwayi karne par var paksh unhe sandeh se dekhta hai. 
	Aur samajik roop se prachalan me na hone ki vahaj se ye avyavharik bhi lagne lagta hai
	Yadi ham kanya paksh se rishte ki pahal ko badava de, to sambhav hai ki var tatha vadhu dono paksho ko sahuliyat jyada milegi.

4:	Chunav ke kam vikalp ka hona 
	Var paksh ke paas jaha baat chalane ke liye poori list rahti hai wahi kanya paksh ke pas vahi vikalp hote hai jo var paksh se prastavit ho.
	Vikalpo ki kami ki vajah se kanya paksh ko bar bar mana karna padta hai.
	Ye bat bahut hi negative effect (nakaratmak asar) dalti hai aur var paksh dusaro se sunkar unke ghar jane se hichkichate hai.
	

5:	Kankya paksh ko madhyasth ki aavaskyakata
	Ye dekha gaya hai ki agar kisi ladki ke mata pita ko koi ladka pasand ata hai to un logo se bat karne ke kiye unko madhyastho ki awaskhayakata padti hai.
	Chuki kanya paksh sidhe taur par baat nahi chala sakta.
	Madhyastho ke apne vyaktigat najariye hote hai jo ki dono paksh ke faisalo ko prabhavit kar sakte hai.
	dusari badi samasya communication gap hoti hai:
	Madhyasth ko koi bat batayi jaye aur wo dusare paksh tak wo baat le jaye, isme arth ke parivartano ki sambhavana bhi bahut hoti hai.
	Yadi ham kanya paksh ko sidhe pahal ka prahotsahan de, to baten sidhi aur saf taur par sambhav hai.
	
	
	
